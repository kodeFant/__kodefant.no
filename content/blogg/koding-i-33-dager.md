---
{
  "type": "blogg",
  "author": Lars Lillo Ulvestad,
  "title": "33 av 100 dager med koding: Dette har jeg lært",
  "description": "Jeg har kommet meg en tredel uti #100DaysOfCode-utfordringen og vil dele noen erfaringer.",
  "image": "/images/article-covers/illustration-coding.jpg",
  "published": "2018-11-06",
}
---

Jeg har troen på at noe av det viktigste for å utrette store ting er å "møte opp til arbeidet" uansett hvor vanskelig eller lett det føles. Dette gjelder i stor grad for koding.

Som noen kanskje har fått med seg, har jeg [lovet verden å kode hver dag i hundre dager](https://kodefant.no/greier-jeg-a-kode-hver-dag-i-hundre-dager/).

Jeg ble sengeliggende et par dager med feber litt uti utfordringen. Jeg fikk ikke til å kode disse dagene, men tillot meg selv å fortsette der jeg slapp uten å "resette" utfordringen.

Utover avbruddet har jeg samvittighetsfullt fulgt opp utfordringen og kodet minst én time hver dag. De fleste dagene har det vært nærmere åtte timer daglig.

En kan si at koding egentlig ikke er så vanskelig, men som med de aller fleste sannheter, er det bare halvveis sant.

En som velger en brå overgang fra kommunikasjon til koding kan risikere å oppleve hodepine, vegringer og tvil. Men det betyr også en rekke små seiere på veien. Heldigvis syns jeg fortsatt at de mest dyrekjøpte seierne smaker bedre enn de koster.

## Ett prosjekt publisert

Det mest konkrete jeg har fått ut av utfordringen er at jeg endelig fikk dyttet et nytt portefølje-prosjekt ut på nettet: En prototyp på en restaurant-side utviklet i Gatsby/React, basert på et kjøpt design.

React er et moderne JavaScript-bibliotek utviklet av Facebook. Det er godt egnet til å utvikle apper med avanserte brukergrensesnitt og veldig utviklervennlig. Jeg nappet ut alle funksjoner fra designet som var basert på jQuery (et eldre, men fortsatt avansert JavaScript-bibliotek) og rendyrket moderne React.

[Se restaurant-siden her](https://restaurant.drifterstage.com/)

Siden har fortsatt forbedringspotensial. Jeg vil for eksempel optimalisere bilder og knytte den opp mot WordPress REST API, men jeg er ganske fornøyd. Jeg bestemte meg for å få denne ut og heller gå løs på et nytt prosjekt før jeg perfeksjonerer sida. Jeg kjenner litt på presset for å få ut et par prosjekter til porteføljen.

![Bilde av restaurant-appen som jeg nå har fått publisert etter 33 dager med koding.](/images/blog-img/restaurant-app.png)

## 1. Store hindringer er en investering

En ganske nylig utfordring har vært å beherske animasjoner i React. Dokumentasjonen var vanskelig å forstå. Jeg hadde heldigvis noen React-kurs liggende med gjennomgang av animasjoner. Så jeg brukte i praksis et par arbeidsdager på å lære meg å bruke dette verktøyet. Og det viste seg til slutt at jeg ikke trengte å gjøre det så avansert som jeg trodde.

Det føltes som jeg kastet bort verdifull tid da jeg tok meg tid til å lære meg disse nye tingene. Likevel, nå sitter jeg jo igjen med at jeg kan disse tingene til neste gang, og jeg vil kunne kode ferdig prosjekter raskere heretter.

Det kostet med også en arbeidsdag å lære meg å bygge skjemaer med god validering på en skikkelig måte. Men det var vel verdt å gjøre research og innse at jeg kunne bruke verktøy som
[Formik](https://github.com/jaredpalmer/formik) og
[Yup](https://github.com/jquense/yup) som gjøre denne jobben så mye lettere.

## 2. Andre kan designe, så kan jeg kode

Jeg har lært meg koding en god stund nå. Jeg har tatt meg litt ekstra tid med dette selv om jeg sikkert kunne vært mer målrettet mot å lande arbeid tidligere. Jeg tror likevel det har hjulpet meg å bygge opp en stor lidenskap for webutvikling.

Nå som jeg kan mye, har jeg likevel mange tankeprosesser rundt hvilke teknologier jeg skal velge for å bygge nettsider og apper. Å finne på hvordan det skal se ut kan bli tidkrevende på toppen av det hele, men gøy er det.

Jeg har kommet fram til at jeg ikke skal satse på å designe alt fra scratch. Andre får være designere. Alle webutviklere står tross alt på skuldrene til kjemper. Jeg synes det er smartere å bygge på hva andre har gjort fremfor å alltid finne opp kruttet på nytt.

Et unntak er kodefant.no og personlige prosjekter der jeg komponerer designet fra "scratch".

For mitt neste prosjekt har jeg planer om å bygge opp et design ut fra designskisser.

## 3. Åpen kildekode er ekte kjærlighet

Miljøet for åpen kildekode er et et sterkt bevis på hvor sterke vi blir av å dele. Jeg har fått så mye gratis hjelp av ulike løsninger laget i åpnet kildekode. Dette inkluderer for eksempel WordPress som denne siden er bygget på. Tilogmed React som er utviklet av Facebook er åpent.

Åpen kildekode er å høste fruktene av andres genialitet. Programvare i åpen kildekode gir millioner av mennesker både inntektsgrunnlag og en bedre hverdag. Og det er ingen som krever noe tilbake, selv om det er mulig å både donere og hjelpe til.

Jeg har derfor satt meg et langsiktig mål om å selv gi tilbake og bidra til åpen kildekode på sikt.

## 4. Å bli selvlært webutvikler kan gå utover relasjoner

Jeg var forberedt på dette, men det er likevel viktig å få frem til andre som vil bli webutviklere på kort tid.

Jeg har gjort en viktig investering i meg selv, men det koster tid med nære og kjære. Jeg sitter ofte med litt gnagende samvittighet. Selv når jeg tilbringer tid med andre, tenker jeg på ugjorte kodeoppgaver. Det må nok litt mer "mindfulness" i hverdagen på sikt.

Likevel føler jeg at jeg er i en "make it or break it"-periode nå. Jeg må derfor i stor grad velge kodingen en stund til, men jeg går ut fra at det vil roe seg ned etter hvert.

## 5. Noen ganger må man skjerpe seg, andre ganger må man ta pauser

Jeg har perioder der jeg jobber så mye at det umulig kan være helt sunt. Andre ganger da jeg har prøvd å ta det rolig, har dovenheten flere ganger prøvd å ta over. Det å balansere dette er en sann kunst. Jeg er overbevist om at det å jobbe intenst, men tidsavgrenset er en god løsning.

Det å jobbe hjemme er veldig greit, men jeg ser også at jeg har mye igjen for å jobbe rundt andre mennesker. Det å ha folk rundt meg gjør at jeg ikke kaster bort tid på surr. Derfor er jeg utrolig takknemlig for at jeg har [Deichmann Tøyen](https://www.deichman.no/toyen) i nærområdet som gir meg alt dette uten at jeg trenger å ruinere meg på dyr kaffe.
