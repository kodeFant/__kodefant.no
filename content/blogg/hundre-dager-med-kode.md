---
{
  "type": "blogg",
  "author": Lars Lillo Ulvestad,
  "title": "Greier jeg å kode hver dag i hundre dager?",
  "description": "I dag gir jeg meg selv en stor utfordring og hele internett får vite om det.",
  "image": "/images/article-covers/hundre.jpg",
  "published": "2018-09-24",
}
---

[#100DaysOfCode](https://www.100daysofcode.com/) er en utfordring for kodere som vil utvikle egne evner.

Som webutvikler er jeg innstilt på å lære hele livet. Metoder endrer seg og teknologier slår ut de gamle i et raskere tempo enn de fleste andre bransjer. Noen ganger kan det være greit å øke innsatsen en periode for å henge med.

**Kodeutfordringen jeg nå påtar meg har to hovedkriterier:**

- Jeg må kode minst én time hver dag. Men ved normale hverdager blir det nok nærmere åtte timer.
- Jeg tvitrer fremgangen hver dag med emneknaggen [#100DaysOfCode](https://twitter.com/hashtag/100DaysOfCode?src=hash).

Planen er først og fremst å bygge konkrete prosjekter og ikke så mye på selvkursing i nye teknologier.

Jeg dytter i tillegg ut en oppdatering på [Github](https://github.com/kodeFant/100-days-of-code) der jeg skriver detaljer om hva jeg har gjort fra dag til dag *(jeg endte med å droppe dette)*.

## Hvorfor #100DaysOfCode?

I mai 2018 forlot jeg jobben som kommunikasjonsrådgiver i den statlige bistandsetaten Norad. Jeg ville bruke all min tid på å tilnærme meg en karriere innen webutvikling.

**La meg få gjøre det veldig tydelig at Norad var en fantastisk arbeidsplass og jeg savner kollegaene mine. Alle som jobber der er imponerende mennesker og heldige som jobber der.** Det var stort for meg å få kommunisere norsk bistand.

Men jeg satt ofte med tanker om hvordan publiseringsplattformen kunne vært annerledes utformet. Jeg tenkte ofte over tiden jeg brukte på å klikke meg frem og tilbake hundrevis av ganger, bare for å endre på innhold som tilhørte én enkelt side. Alt kunne fint vært på ett sted og tiden kunne blitt brukt på andre ting. Men kun utviklerne i et større byrå et annet sted i byen kunne gjøre endringer, og ville sikkert hatt egne meninger om oppsettet.

**Ja, jeg måtte med andre ord innrømme det for meg selv: Jeg hadde vært en stor nerd i hele mitt liv, og jeg måtte ut av skapet.**

Disse tekniske utfordringene var virkelig ikke noens "feil". Det var bare en realitet i en verden med begrensede ressurser. Slike inngrep kan være tidkrevende og kostbare. De fleste i Norad, inkludert meg, hadde en stor prioriteringsliste av veldig mange ting i en stor statlig organisasjon. Men jeg satt med valget om å enten passivt ønske meg slike forbedringer resten av livet eller å bli en utvikler selv og ta ansvar for slike ting selv.

**Nå gjør jeg det derfor kjent for verden at jeg har blitt webutvikler.** Jeg vil fremover dele prosessen min med alle som er interessert. Denne utfordringen og ukentlig blogging blir den offisielle starten.

## Tid for å lære, tid for å bygge

Jeg har lært meg webutvikling så og si hver dag siden oktober 2017. Det har omfattet web-teknologiene HTML, CSS, JavaScript, React, Laravel og WordPress.

Det å lære mange ting kan etterhvert bli komfortabelt i seg selv. Det å bygge egne ting er litt mer sårbart og smertefullt. Med denne utfordringen skal jeg derfor dytte meg selv ut til tekno-ulvene på internett.

Nå skal jeg bygge en web-portefølje for å vise hva slags sider jeg kan lage for fremtidige oppdrags- og arbeidsgivere.

**Her er noen foreløpige ideer for mine hundre dager:**

- Videreutvikling av kodefant.no utviklet i WordPress.
- Lage en konseptside for en restaurant/kafé.
- Lage en konseptside for eiendomsvirksomhet.
- Lage en nettbutikk.
- Lage en pomodoro-klokke med en spesiell vri.
- Lage en bokmerkeapp som i alle fall er nyttig for meg selv.
- Løse algoritmeoppgaver på [CodeWars](https://www.codewars.com).

Hundre dager er mye tid. Listen er derfor veiledende og vil garantert endres hele tida. Du vil finne oppdatert info på [Github](https://github.com/kodeFant/100-days-of-code) .

Har du andre forslag eller tips? Eller trenger du noen av tingene jeg uansett skal lage? [Ta kontakt](https://kodefant.no/kontakt/) eller legg igjen en kommentar!

## Andre mål for perioden

I tillegg til å kode nye prosjekter vil jeg også gradvis, men sakte, lære meg tekstprogrammet [Vim](https://www.vim.org/), eller kanskje [Spacemacs](http://spacemacs.org/) med vim-hurtigtaster.

Mange mener at hurtigtastene i Vim kan forbedre arbeidsflyten for både skriving og utvikling. Dette appellerer veldig til meg, men jeg er litt skeptisk til den faktiske nytten for en webutvikler. Mye av tiden som webutvikler går etter min erfaring ikke til å skrive ut store mengder tekst, men å løse små og store problemer.

Jeg skal gjøre meg opp en kvalifisert mening om Vim etterhvert. Lærer jeg meg å mestre det, blir det selvsagt et nytt blogginnlegg med tips og triks.
