---
{
  "type": "blogg",
  "author": Lars Lillo Ulvestad,
  "title": Skrivetips for akademiske tungvektere på nett,
  "description": Leser ingen det du publiserer? Da trenger du kanskje litt luft.,
  "image": "/images/article-covers/skrivetips.jpg",
  "published": "2018-10-08"
}
---

Som en dyktig fagperson har du mye å gi til verden. Ofte er det også lite å utsette på rettskrivingen din.

**Du er sikkert flink til å kommunisere det viktige arbeidet ditt ut i verden på nett. Men til tross for alt dette bryr ingen seg om det du gjør.**

I så fall har du et stort problem som fagperson, og du er ikke alene. Heldigvis trenger det ikke være ekstremt komplisert å gjøre noe med.

Å lære å skrive artikler laget for nett er en investering i tid du kan få mye igjen for.

## Hvorfor mine skrivetips er verdt noe

Jeg har jobbet med fagtung nettkommunikasjon innen teknologi og bistand i flere år.

Jeg har ofte opplevd at fagfolk har ignorert råd fra kommunikasjonsrådgivere og redigerere. De har endt opp med en komplisert remse med tekst som få har orket lese.

Andre ganger har jeg sett fagfolk ta til seg skrivetips, teste dem selv og få skryt fra sine kolleger. De har ofte blitt bedre lest enn sine kolleger.

**Å kommunisere godt på nett kan gi store bonuser for din faglige anerkjennelse.**

Unngår du å gjøre feilene alle kollegene dine gjør, kan du både bli lagt merke til og kanskje til og med bli en autoritet i samfunnsdebatten.

*Fungerer mine skrivetips for deg? Eller ikke? Del gjerne erfaringer i kommentarfeltet nedenfor eller send meg [en mail](https://kodefant.no/kontakt/").*

## Du er Steve Jobs og temaet ditt er en iPhone

Du kan mene hva du vil om Steve Jobs, men han var en foregangsfigur i å gjøre høyteknologi tilgjengelig for vanlige mennesker.

**En kan trekke fram mye om hva han gjorde riktig, men som kommunikatør gjorde han først og fremst teknologien veldig lett å forstå.** Han brukte mye tid i forberedelsene av presentasjonene for å få dette til.

<youtube id="GE1pd3HktwA"></youtube>

## Faglig selvbeherskelse er effektivt

En iPhone kan se veldig enkel ut, men det er den virkelig ikke. Alt arbeidet Apple gjorde med maskinens infrastruktur, touch-skjermen, de mange programvarelagene fra kjernen til apper i operativsystemet og designprosessene var betydelig. Hver eneste ting var uhyre komplisert og alt måtte spille riktig sammen.

**Hvorfor forklarte ikke Steve Jobs alt dette i detalj da han presenterte den første iPhonen i 2007? Det var jo absolutt faglig interessant og ingeniørene fortjente honnør.**

Svaret er at dette ikke var direkte relevant for publikum. Valg som dette kan kanskje føles sårt for en fagperson som vil vise hva hun eller han har gjort, men dette er en dyd.

Publikums tid og tålmodighet er begrenset. Ikke stritt imot det, utnytt det. Du kan imponere stort ved å ikke kjede folk.

## Vær smart, skriv enkelt

En god nettartikkel er lett å lese. At den fremstår som veldig enkel gjør den _ikke_ faglig svak. Steve Jobs var ingen faglig lettvekter. Han ble ofte utfordret med faglig kompliserte spørsmål og [svarte bedre for seg enn de fleste teknologer](https://www.youtube.com/watch?v=yQ16_YxLbB8).

En kan innvende at Steve Jobs solgte et produkt og et varemerke. Det gjør faktisk også en ambisiøs fagperson, men ofte veldig dårlig. Fagfolk som nekter å godta dette vil leve i anonymitet på nett for alltid.

**Her er mine fire utvalgte skrivetips for akademikere som vil nå frem på nett:**

## 1. Du trenger mer luft. Del teksten opp

Oi, for et kjedelig tips. Men legg merke til hvordan gode talere og skuespillere bruker pauser.

På internett kan disse pausene være sammenlignbare med linjeskift og tomrom.

### Bruk linjeskift flittig på nett

Et avsnitt på papir er ikke helt det samme som et avsnitt på nett. **Et godt avsnitt på nett er veldig kort.**

Lange tekstbolker på nett gjør lesere utålmodige, og de klikker seg ofte vekk. Jeg har hørt flere akademikere si de synes det er dumt at folk er så "sløve", som om det er leserne som må skjerpe seg.

Tette tekstbolker fungerer kanskje innenfor universitetet, men akademikere får lite igjen for å ikke tilpasse seg andre lesere.

Gå inn på en nettavis med mange lesere, som [vg.no](https://www.vg.no), og se hvordan de bruker linjeskift. Dette gjør de helt bevisst fordi de har tilpasset seg den virkelige verden gjennom analyser av lesernes atferd. Utnytt den kunnskapen.

### Bruk flere mellomoverskrifter enn du tror er nødvendig

De fleste internettbrukere leser sjeldent en artikkel fra begynnelse til slutt. De skanner etter det som virker relevant. Hvis det krever for mye innsats, gir de opp og prøver å finne svaret en annen plass.

Mellomoverskrifter er gull verdt for å stykke opp teksten og gi teksten struktur for skumlesing. For en akademiker vil jeg si: Legg til så mange mellomoverskrifter at det føles latterlig. Og så deler du alle disse bolkene opp i to og legger til flere mellomoverskrifter.

Det kan virke som jeg overdriver veldig, men i mange selvopplevde tilfeller er det ganske presist.

**Lesestoff fra andre kilder om temaet:**

- [Legibility, Readability, and Comprehension: Making Users Read Your Words](https://www.nngroup.com/articles/legibility-readability-comprehension/) (Nielsen Norman Group)
- [The Power Of Whitespace](https://uxplanet.org/the-power-of-whitespace-a1a95e45f82b) (UX Planet)
- [How To Write Subheadings](https://strategiccontent.co/how-to-write-subheadings/) (Strategic Content)

## 2. Skriv korte setninger

En undervurdert måte å skrive bedre på er å sette flere punktum. Jeg har ofte havnet i diskusjoner om dette, og har blitt ganske lei av det.

Vær smart og utnytt det at akademikere flest hever seg over dette rådet. **Det er nemlig ett av de beste skrivetipsene som finnes.**

Mange argumenterer for at flyten og språket blir bedre av lange setninger. Det er en meningsløs påstand. Lange og kompliserte setninger er nesten alltid en uting. Skal du si veldig mye på én gang, stykk det opp. Du kan også bruke en tabell, en liste eller en graf.

Jeg kom over en fin side  [med mange gode sitater om setningslengde](https://www.wyliecomm.com/writing-tips/writing-and-editing-tips/concise-writing-tips/quotes-about-sentence-length/). Her er ett av sitatene oversatt til norsk:

<blockquote quote="Å skrive lange setninger er som å helle vann opp i té. Jo flere ord, jo svakere blir budskapet." author="— Dianna Booher, forfatter og kommunikasjonsrådgiver"></blockquote>

### Smarte gratisverkøty kan hjelpe deg å forkorte setninger

Det finnes verktøy på nett som kjapt kan hjelpe deg å vurdere om setningene er for lange. Jeg pleier å lime inn utkastene mine i disse verktøyene, og rette meg etter tilbakemeldingene de gir meg. Ikke vær flau over å bruke tid på disse verktøyene.

Selv bruker jeg [Hemingway Editor](http://www.hemingwayapp.com), oppkalt etter en forfatter som var kjent for sitt konkrete og effektive språk.


![Skjermdump av språkvaskverktøyet Hemingway Editor](/images/blog-img/hemingwayapp.png)


Jeg pleier også å lime teksten inn i skriftlig.nos [kalkulator for lesbarhetsindeks](https://www.skriftlig.no/liksres/) for å dobbeltsjekke. Prøv å holde det innenfor avistekst-nivå eller gjerne lavere hvis det er mulig.

Det finnes også en veldig god manuell måte å teste språket på. Les det du har skrevet høyt. Trekk bare inn pusten når du kommer til et komma eller et punktum. Hvis våkner opp på gulvet etter å ha svimet av, trenger du flere punktum.

## 3. Unngå faguttrykk og lange ord

Det er lett for en fagperson eller forsker å være flink til å bruke faguttrykk. Men disse uttrykkene er å regne for internspråk mellom dine fagfeller.

Inneholder teksten din faguttrykk og forkortelser, stenger du ute alle som ikke tilhører ditt eget fagfelt. Folk flest syns det er flaut å innrømme at de ikke forstår teksten din, så du får kanskje aldri vite at teksten din er uleselig heller.

**Bokstavforkortelser er blant de få forenklingene akademikere gjør i tekstene sine. Sannheten er at de kompliserer teksten for de fleste leserne.**

FN bruker bokstavforkortelser flittig på sine underorganisasjoner. Kanskje du kjenner igjen navnene UNDOC, UNHCR eller gode gamle UNIOGBIS? Gjør du virkelig det, er du en av få. Ikke gjør som FN.

### Akronymer Suger Skikkelig

Akronymer er bokstavforkortelser som ofte uttales som et ord, som for eksempel Unicef.

Elon Musk, en av nåtidens store teknologiske kjemper er i likhet med Steve Jobs kjent for enkelte personlige svakheter. Men han er også kjent for sin effektivitet og handlekraft.

Musk skrev dette brevet til alle sine ansatte med tittelen *Acronyms Seriously Suck*:
![""](/images/blog-img/elon.jpg)
Det virker kanskje strengt, men han tar ikke feil.

## 4. Bruk aktive verb

Aktivt språk er også skrivetips som nesten alle ignorerer, men som er gull verdt. Det var noe jeg først lærte som journalist og frontredigerer på nettdesken i [tu.no](https://www.tu.no). Dette er spesielt viktig i titler og ingresser.

Når journalister gjengir informasjon fra staten med passive setninger som for eksempel _"Det skal gjennomføres en utredning"_ skurrer det i mitt hode. Hvem skal så gjennomføre utredningen? Jeg oppfatter det ofte som en feig og defensiv skrivemåte.

Å gjengi "byråkratspråk" fra presseskriv og rapporter er en stor synd blant journalister, men synden stammer opprinnelig fra høyt utdannede byråkrater, altså akademikere.

Hvis du vil ha en kjapp gjennomgang på hva aktive og passive verb er, har [norsksidene.no](https://www.norsksidene.no/web/PageND.aspx?id=99132) noen veldig enkle eksempler.

## Oppsummering av skrivetips

1. **Del opp teksten**
2. **Skriv kortere setninger**
3. **Dropp faguttrykk**
4. **Bruk aktive verb**

Akademikere og byråkrater er veldig viktige for samfunnet og demokratiet. Derfor er det også ekstra viktig at de skriver godt. Du tjener derfor ikke bare deg selv med å forbedre deg.

Ta deg tid med å tenke over disse fire rådene neste gang du skal kommunisere utenfor ditt eget fagfelt. La meg gjerne få vite hva du synes.