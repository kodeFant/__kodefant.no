---
title: Om meg
type: page
---

Siden jeg var 10 år har jeg alltid vært opptatt av datamaskiner og alle mulighetene det gir.

Her sitter jeg med min Compaq Presario med diskettstasjon, CD-rom og et 33.6 Kbps dialup-modem.

![Jeg som 11 åring foran en gammel datamaskin fra 90-tallet](/images/page/lillo-compaq.jpg)

Compaqen var blant de kraftigste maskinene på forbrukermarkedet. Med den rakk jeg å bygge hjemmesider med Microsoft Frontpage Express, og litt HTML i Notepad. Jeg kodet til og med noen mIRC-scripts som blant annet gjorde det mulig å sende SMS til Netcom-kunder fra IRC-klienten.

Det var først og fremst for moro, og jeg slo meg til ro med at nettsider og denslags var gøy å leke med. Men noe å leve av? Jeg kjente ingen på den tiden som levde av det.

## Fartstid som skribent

Raskt spolt frem, utdannet jeg meg som journalist på Høgskulen i Volda. Etter utdanningen rakk jeg å jobbe på spennende arbeidsplasser som NRK, Teknisk Ukeblad og Norad.

Jeg har alltid likt å skrive. Og jeg trodde at jeg likte å skrive alt mulig rart. Det viste seg å ikke stemme. Jeg liker aller best å skrive ting jeg selv synes er gøy.


## Fra skribent til utvikler

Nyhetsartikler var en av disse tingene som bare aldri fikk det til å krible for meg. Da jeg gjenoppdaget koding, og at det var blitt en mulig levevei siden sist. Etter at lyset gikk opp for meg, satset jeg alt på å bli utvikler. Jeg sluttet i min faste kommunikasjonsjobb og etter cirka ni måneder fikk jeg jobb som frontendutvikler i Kantega.

Nå jobber jeg som IT-konsulent, og har valgt å spesialisere meg på frontend-teknologier. Den største favoritten er Elm, men jeg koder også i React og Flutter.


